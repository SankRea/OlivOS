{
    "道德经": [
        "第一章\n道可道，非常道。名可名，非常名。\n无名天地之始﹔有名万物之母。\n故常无，欲以观其妙﹔常有，欲以观其徼。\n此两者，同出而异名，同谓之玄。\n玄之又玄，众妙之门。",
        "第二章\n天下皆知美之为美，斯恶已。\n皆知善之为善，斯不善已。\n有无相生，难易相成，长短相形，高下相盈，音声相和，前后相随。恒也。\n是以圣人处无为之事，行不言之教﹔\n万物作而弗始，生而弗有，为而弗恃，功成而不居。\n夫唯弗居，是以不去。",
        "第三章\n不尚贤，使民不争\n不贵难得之货，使民不为盗﹔\n不见可欲，使民心不乱。\n是以圣人之治，\n虚其心，实其腹，\n弱其志，强其骨。\n常使民无知无欲。\n使夫智者不敢为也。\n为无为，则无不治。",
        "第四章\n道冲，而用之或不盈。\n渊兮，似万物之宗﹔湛兮，似或存。\n吾不知谁之子，象帝之先。",
        "第五章\n天地不仁，以万物为刍狗﹔\n圣人不仁，以百姓为刍狗。\n天地之间，其犹橐龠乎。\n虚而不屈，动而愈出。\n多言数穷，不如守中。",
        "第六章\n谷神不死，是谓玄牝。\n玄牝之门，是谓天地根。\n绵绵若存，用之不勤。",
        "第七章\n天长地久。\n天地所以能长且久者，\n以其不自生，故能长生。\n是以圣人后其身而身先﹔外其身而身存。\n非以其无私邪。故能成其私。",
        "第八章\n上善若水。\n水善利万物而不争，\n处众人之所恶，故几于道。\n居善地，心善渊，\n与善仁，言善信，\n政善治，事善能，动善时。\n夫唯不争，故无尤。",
        "第九章\n持而盈之，不如其已﹔\n揣而锐之，不可长保。\n金玉满堂，莫之能守﹔\n富贵而骄，自遗其咎。\n功遂身退，天之道也。",
        "第十章\n载营魄抱一，能无离乎。\n专气致柔，能如婴儿乎。\n涤除玄鉴，能无疵乎。\n爱国治民，能无为乎。\n天门开阖，能为雌乎。\n明白四达，能无知乎。",
        "第十一章\n三十辐，共一毂，当其无，有车之用。\n埏埴以为器，当其无，有器之用。\n凿户牖以为室，当其无，有室之用。\n故有之以为利，无之以为用。",
        "第十二章\n五色令人目盲﹔五音令人耳聋﹔五味令人口爽﹔\n驰骋畋猎，令人心发狂﹔难得之货，令人行妨。\n是以圣人为腹不为目，故去彼取此。",
        "第十三章\n宠辱若惊，贵大患若身。\n何谓宠辱若惊。\n宠为下，得之若惊，失之若惊，是谓宠辱若惊。\n何谓贵大患若身。\n吾所以有大患者，为吾有身，\n及吾无身，吾有何患。\n故贵以身为天下，若可寄天下﹔\n爱以身为天下，若可托天下。",
        "第十四章\n视之不见，名曰夷﹔\n听之不闻，名曰希﹔\n搏之不得，名曰微。\n此三者不可致诘，故混而为一。\n其上不皦，其下不昧。\n绳绳兮不可名，复归于无物。\n是谓无状之状，无物之象，是谓惚恍。\n迎之不见其首，随之不见其后。\n执古之道，以御今之有。\n能知古始，是谓道纪。",
        "第十五章\n古之善为道者，微妙玄通，深不可识。\n夫唯不可识，故强为之容：\n豫兮若冬涉川﹔\n犹兮若畏四邻﹔\n俨兮其若容﹔\n涣兮若冰之将释﹔\n敦兮其若朴﹔\n旷兮其若谷﹔\n混兮其若浊﹔\n澹兮其若海﹔\n飂兮若无止。\n孰能浊以静之徐清。\n孰能安以动之徐生。\n保此道者，不欲盈。\n夫唯不盈，故能蔽而新成。",
        "第十六章\n致虚极，守静笃。\n万物并作，吾以观复。\n夫物芸芸，各复归其根。\n归根曰静，静曰复命。\n复命曰常，知常曰明。\n不知常，妄作凶。\n知常容，容乃公，\n公乃全，全乃天，\n天乃道，道乃久，没身不殆。",
        "第十七章\n太上，不知有之﹔\n其次，亲而誉之﹔\n其次，畏之﹔\n其次，侮之。\n信不足焉，有不信焉。\n悠兮其贵言。\n功成事遂，百姓皆谓：「我自然」。",
        "第十八章\n大道废，有仁义﹔\n智慧出，有大伪﹔\n六亲不和，有孝慈﹔\n国家昏乱，有忠臣。",
        "第十九章\n绝圣弃智，民利百倍﹔\n绝仁弃义，民复孝慈﹔\n绝巧弃利，盗贼无有。\n此三者以为文不足，故令有所属。\n见素抱朴，少思寡欲，绝学无忧。",
        "第二十章\n唯之与阿，相去几何。\n善之与恶，相去若何。\n人之所畏，不可不畏。\n荒兮，其未央哉。\n众人熙熙，如享太牢，如春登台。\n我独泊兮，其未兆﹔\n沌沌兮，如婴儿之未孩﹔\n儽儽兮，若无所归。\n众人皆有余，而我独若遗。我愚人之心也哉。\n俗人昭昭，我独昏昏。\n俗人察察，我独闷闷。\n众人皆有以，而我独顽且鄙。\n我独异于人，而贵食母。",
        "第二十一章\n孔德之容，惟道是从。\n道之为物，惟恍惟惚。\n惚兮恍兮，其中有象﹔\n恍兮惚兮，其中有物。\n窈兮冥兮，其中有精﹔\n其精甚真，其中有信。\n自今及古，其名不去，以阅众甫。\n吾何以知众甫之状哉。以此。",
        "第二十二章\n曲则全，枉则直，洼则盈，\n敝则新，少则得，多则惑。\n是以圣人抱一为天下式。\n不自见，故明﹔\n不自是，故彰﹔\n不自伐，故有功﹔\n不自矜，故长。\n夫唯不争，故天下莫能与之争。\n古之所谓「曲则全」者，岂虚言哉。\n诚全而归之。",
        "第二十三章\n希言自然。\n故飘风不终朝，骤雨不终日。\n孰为此者。\n天地。天地尚不能久，而况于人乎。\n故从事于道者，同于道﹔\n德者，同于德﹔失者，同于失。\n同于道者，道亦乐得之﹔\n同于德者，德亦乐得之﹔\n同于失者，失亦乐得之。\n信不足焉，有不信焉。",
        "第二十四章\n企者不立﹔跨者不行﹔\n自见者不明﹔自是者不彰﹔\n自伐者无功﹔自矜者不长。\n其在道也，曰：余食赘形。\n物或恶之，故有道者不处。",
        "第二十五章\n有物混成，先天地生。\n寂兮寥兮，独立而不改，\n周行而不殆，可以为天地母。\n吾不知其名，强字之曰道，强为之名曰大。\n大曰逝，逝曰远，远曰反。\n故道大，天大，地大，人亦大。\n域中有四大，而人居其一焉。\n人法地，地法天，天法道，道法自然。",
        "第二十六章\n重为轻根，静为躁君。\n是以君子终日行不离辎重。\n虽有荣观，燕处超然。\n奈何万乘之主，而以身轻天下。\n轻则失根，躁则失君。",
        "第二十七章\n善行无辙迹，善言无瑕谪﹔\n善数不用筹策﹔\n善闭无关楗而不可开，\n善结无绳约而不可解。\n是以圣人常善救人，故无弃人﹔\n常善救物，故无弃物。\n是谓袭明。\n故善人者，不善人之师﹔\n不善人者，善人之资。\n不贵其师，不爱其资，\n虽智大迷，是谓要妙。",
        "第二十八章\n知其雄，守其雌，为天下溪。\n为天下溪，常德不离，复归于婴儿。\n知其白，守其黑，为天下式。\n为天下式，常德不忒，复归于无极。\n知其荣，守其辱，为天下谷。\n为天下谷，常德乃足。\n复归於朴，朴散则为器。\n圣人用之，则为官长，故大制不割。",
        "第二十九章\n将欲取天下而为之，吾见其不得已。\n天下神器，不可为也，不可执也。\n为者败之，执者失之。\n是以圣人无为，故无败﹔\n无执，故无失。\n夫物或行或随﹔或嘘或吹﹔\n或强或羸﹔或挫或隳。\n是以圣人去甚，去奢，去泰。",
        "第三十章\n以道佐人主者，不以兵强天下。\n其事好远。\n师之所处，荆棘生焉。\n大军之后，必有凶年。\n善有果而已，不以取强。\n果而勿矜，果而勿伐，果而勿骄。\n果而不得已，果而勿强。\n物壮则老，是谓不道，不道早已。",
        "第三十一章\n夫兵者，不祥之器，\n物或恶之，故有道者不处。\n君子居则贵左，用兵则贵右。\n兵者不祥之器，非君子之器，\n不得已而用之，恬淡为上。\n胜而不美，而美之者，是乐杀人。\n夫乐杀人者，则不可得志于天下矣。\n吉事尚左，凶事尚右。\n偏将军居左，上将军居右，言以丧礼处之。\n杀人之众，以悲哀泣之，战胜以丧礼处之。",
        "第三十二章\n道常无名。\n朴虽小，天下莫能臣。\n侯王若能守之，万物将自宾。\n天地相合，以降甘露，民莫之令而自均。\n始制有名，名亦既有，\n夫亦将知止，知止可以不殆。\n譬道之在天下，犹川谷之于江海。",
        "第三十三章\n知人者智，自知者明。\n胜人者有力，\n自胜者强，知足者富。\n强行者有志。\n不失其所者久。\n死而不亡者寿。",
        "第三十四章\n大道泛兮，其可左右。\n万物恃之以生而不辞，功成而不有。\n衣养万物而不为主。常无欲可名于小﹔\n万物归焉而不为主，可名为大。\n以其终不自为大，故能成其大。",
        "第三十五章\n执大象，天下往。\n往而不害，安平泰。\n乐与饵，过客止。\n道之出口，淡乎其无味，\n视之不足见，听之不足闻，用之不足既。",
        "第三十六章\n将欲歙之，必故张之﹔\n将欲弱之，必故强之﹔\n将欲废之，必故兴之﹔\n将欲取之，必故与之。\n是谓微明。\n柔弱胜刚强。\n鱼不可脱于渊，国之利器不可以示人。",
        "第三十七章\n道常无为而无不为。\n侯王若能守之，万物将自化。\n化而欲作，吾将镇之以无名之朴。\n无名之朴，夫亦将不欲。\n不欲以静，天下将自定。",
        "第三十八章\n上德不德，是以有德﹔\n下德不失德，是以无德。\n上德无为而无以为﹔\n下德无为而有以为。\n上仁为之而无以为﹔\n上义为之而有以为。\n上礼为之而莫之应，\n则攘臂而扔之。\n故失道而后德，失德而后仁，\n失仁而后义，失义而后礼。\n夫礼者，忠信之薄，而乱之首。\n前识者，道之华，而愚之始。\n是以大丈夫处其厚，不居其薄﹔\n处其实，不居其华。故去彼取此。",
        "第三十九章\n昔之得一者：\n天得一以清﹔\n地得一以宁﹔\n神得一以灵﹔\n谷得一以生﹔\n侯王得一以为天下贞。\n其致之也，谓天无以清，将恐裂﹔\n地无以宁，将恐废﹔\n神无以灵，将恐歇﹔\n谷无以盈，将恐竭﹔\n万物无以生，将恐灭﹔\n侯王无以贞，将恐蹶。\n故贵以贱为本，高以下为基。\n是以侯王自称孤、寡、不谷。\n此非以贱为本邪。非乎。故致誉无誉。\n是故不欲琭琭如玉，珞珞如石。",
        "第四十章\n反者道之动﹔弱者道之用。\n天下万物生于有，有生于无。",
        "第四十一章\n上士闻道，勤而行之﹔\n中士闻道，若存若亡﹔\n下士闻道，大笑之。\n不笑不足以为道。\n故建言有之：\n明道若昧﹔进道若退﹔夷道若颣﹔\n上德若谷﹔广德若不足﹔\n建德若偷﹔质真若渝﹔\n大白若辱﹔大方无隅﹔\n大器晚成﹔大音希声﹔\n大象无形﹔道隐无名。\n夫唯道，善贷且成。",
        "第四十二章\n道生一，一生二，二生三，三生万物。\n万物负阴而抱阳，冲气以为和。\n人之所恶，唯孤、寡、不谷，而王公以为称。\n故物或损之而益，或益之而损。\n人之所教，我亦教之。\n强梁者不得其死，吾将以为教父。",
        "第四十三章\n天下之至柔，驰骋天下之至坚。\n无有入无间，吾是以知无为之有益。\n不言之教，无为之益，天下希及之。",
        "第四十四章\n名与身孰亲。身与货孰多。得与亡孰病。\n甚爱必大费﹔多藏必厚亡。\n故知足不辱，知止不殆，可以长久。",
        "第四十五章\n大成若缺，其用不弊。\n大盈若冲，其用不穷。\n大直若屈，大巧若拙，大辩若讷。\n静胜躁，寒胜热。清静为天下正。",
        "第四十六章\n天下有道，却走马以粪。\n天下无道，戎马生于郊。\n祸莫大于不知足﹔咎莫大于欲得。\n故知足之足，常足矣。",
        "第四十七章\n不出户，知天下﹔不窥牖，见天道。\n其出弥远，其知弥少。\n是以圣人不行而知，不见而明，不为而成。",
        "第四十八章\n为学日益，为道日损。\n损之又损，以至于无为。\n无为而无不为。\n取天下常以无事，及其有事，不足以取天下。",
        "第四十九章\n圣人常无心，以百姓心为心。\n善者，吾善之﹔不善者，吾亦善之﹔德善。\n信者，吾信之﹔不信者，吾亦信之﹔德信。\n圣人在天下，歙歙焉，为天下浑其心，\n百姓皆注其耳目，圣人皆孩之。",
        "第五十章\n出生入死。\n生之徒，十有三﹔\n死之徒，十有三﹔\n人之生，动之于死地，亦十有三。\n夫何故，以其生之厚。\n盖闻善摄生者，路行不遇兕虎，入军不被甲兵﹔\n兕无所投其角，虎无所用其爪，兵无所容其刃。\n夫何故，以其无死地。",
        "第五十一章\n道生之，德畜之，\n物形之，势成之。\n是以万物莫不尊道而贵德。\n道之尊，德之贵，夫莫之命而常自然。\n故道生之，德畜之﹔\n长之育之﹔成之熟之﹔养之覆之。\n生而不有，为而不恃，\n长而不宰。是谓玄德。",
        "第五十二章\n天下有始，以为天下母。\n既得其母，以知其子，\n复守其母，没身不殆。\n塞其兑，闭其门，终身不勤。\n开其兑，济其事，终身不救。\n见小曰明，守柔曰强。\n用其光，复归其明，\n无遗身殃﹔是为袭常。",
        "第五十三章\n使我介然有知，行于大道，唯施是畏。\n大道甚夷，而人好径。\n朝甚除，田甚芜，仓甚虚﹔\n服文采，带利剑，厌饮食，\n财货有余﹔是为盗夸。\n非道也哉。",
        "第五十四章\n善建者不拔，\n善抱者不脱，子孙以祭祀不辍。\n修之于身，其德乃真﹔\n修之于家，其德乃余﹔\n修之于乡，其德乃长﹔\n修之于邦，其德乃丰﹔\n修之于天下，其德乃普。\n故以身观身，以家观家，以乡观乡，以邦观邦，以天下观天下。\n吾何以知天下然哉。以此。",
        "第五十五章\n含「德」之厚，比于赤子。\n毒虫不螫，猛兽不据，攫鸟不搏。\n骨弱筋柔而握固。\n未知牝牡之合而峻作，精之至也。\n终日号而不嗄，和之至也。\n知和曰「常」，知常曰「明」。\n益生曰祥。心使气曰强。\n物壮则老，谓之不道，不道早已。",
        "第五十六章\n知者不言，言者不知。\n挫其锐，解其纷。\n和其光，同其尘，是谓「玄同」。\n故不可得而亲，不可得而疏﹔\n不可得而利，不可得而害﹔\n不可得而贵，不可得而贱。故为天下贵。",
        "第五十七章\n以正治国，以奇用兵，以无事取天下。\n吾何以知其然哉。以此：\n天下多忌讳，而民弥贫﹔\n人多利器，国家滋昏﹔\n人多伎巧，奇物滋起﹔\n法令滋彰，盗贼多有。\n故圣人云：\n「我无为，而民自化﹔\n我好静，而民自正﹔\n我无事，而民自富﹔\n我无欲，而民自朴。」",
        "第五十八章\n其政闷闷，其民淳淳﹔\n其政察察，其民缺缺。\n祸兮福之所倚，福兮祸之所伏。\n孰知其极。其无正也。\n正复为奇，善复为妖。\n人之迷，其日固久。\n是以圣人方而不割，廉而不刿，直而不肆，光而不耀。",
        "第五十九章\n治人事天，莫若啬。\n夫唯啬，是谓早服﹔\n早服谓之重积德﹔重积德则无不克﹔\n无不克则莫知其极﹔莫知其极，可以有国﹔\n有国之母，可以长久﹔\n是谓深根固柢，长生久视之道。",
        "第六十章\n治大国，若烹小鲜。\n以道莅天下，其鬼不神﹔\n非其鬼不神，其神不伤人﹔\n非其神不伤人，圣人亦不伤人。\n夫两不相伤，故德交归焉。",
        "第六十一章\n大邦者下流，天下之交，天下之牝。\n牝常以静胜牡，以静为下。\n故大邦以下小邦，则取小邦﹔\n小邦以下大邦，则取大邦。\n故或下以取，或下而取。\n大邦不过欲兼畜人，\n小邦不过欲入事人。\n夫两者各得所欲，大者宜为下。",
        "第六十二章\n道者万物之奥。善人之宝，不善人之所保。\n美言可以市尊，美行可以加人。\n人之不善，何弃之有。\n故立天子，置三公，\n虽有拱璧以先驷马，不如坐进此道。\n古之所以贵此道者何。\n不曰：求以得，有罪以免邪。故为天下贵。",
        "第六十三章\n为无为，事无事，味无味。\n图难于其易，为大于其细﹔\n天下难事，必作于易，\n天下大事，必作于细。\n是以圣人终不为大，故能成其大。\n夫轻诺必寡信，多易必多难。\n是以圣人犹难之，故终无难矣。",
        "第六十四章\n其安易持，其未兆易谋。\n其脆易泮，其微易散。\n为之于未有，治之于未乱。\n合抱之木，生于毫末﹔\n九层之台，起于累土﹔\n千里之行，始于足下。\n民之从事，常于几成而败之。\n慎终如始，则无败事。",
        "第六十五章\n古之善为道者，非以明民，将以愚之。\n民之难治，以其智多。\n故以智治国，国之贼﹔\n不以智治国，国之福。\n知此两者亦稽式。\n常知稽式，是谓「玄德」。\n「玄德」深矣，远矣，与物反矣，然后乃至大顺。",
        "第六十六章\n江海之所以能为百谷王者，\n以其善下之，故能为百谷王。\n是以圣人欲上民，必以言下之﹔\n欲先民，必以身后之。\n是以圣人处上而民不重，处前而民不害。\n是以天下乐推而不厌。\n以其不争，故天下莫能与之争。",
        "第六十七章\n天下皆谓我道大，似不肖。\n夫唯大，故似不肖。\n若肖，久矣其细也夫。\n我有三宝，持而保之。\n一曰慈，二曰俭，\n三曰不敢为天下先。\n慈故能勇﹔俭故能广﹔\n不敢为天下先，故能成器长。\n今舍慈且勇﹔舍俭且广﹔\n舍后且先﹔死矣。\n夫慈以战则胜，以守则固。\n天将救之，以慈卫之。",
        "第六十八章\n善为士者，不武﹔\n善战者，不怒﹔\n善胜敌者，不与﹔\n善用人者，为之下。\n是谓不争之德，\n是谓用人之力，\n是谓配天古之极。",
        "第六十九章\n用兵有言：\n「吾不敢为主，而为客﹔\n不敢进寸，而退尺。」\n是谓行无行﹔攘无臂﹔\n扔无敌﹔执无兵。\n祸莫大于轻敌，轻敌几丧吾宝。\n故抗兵相若，哀者胜矣。",
        "第七十章\n吾言甚易知，甚易行。\n天下莫能知，莫能行。\n言有宗，事有君。\n夫唯无知，是以不我知。\n知我者希，则我者贵。\n是以圣人被褐而怀玉。",
        "第七十一章\n知不知，尚矣﹔\n不知知，病也。\n圣人不病，以其病病。\n夫唯病病，是以不病。",
        "第七十二章\n民不畏威，则大威至。\n无狎其所居，无厌其所生。\n夫唯不厌，是以不厌。\n是以圣人自知不自见﹔\n自爱不自贵。故去彼取此。",
        "第七十三章\n勇于敢则杀，勇于不敢则活。\n此两者，或利或害。\n天之所恶，孰知其故。\n天之道，不争而善胜，不言而善应，不召而自来，繟然而善谋。\n天网恢恢，疏而不失。",
        "第七十四章\n民不畏死，奈何以死惧之。\n若使民常畏死，而为奇者，\n吾得执而杀之，孰敢。\n常有司杀者杀。\n夫代司杀者杀，是谓代大匠斲，\n夫代大匠斲者，希有不伤其手矣。",
        "第七十五章\n民之饥，以其上食税之多，是以饥。\n民之难治，以其上之有为，是以难治。\n民之轻死，以其上求生之厚，是以轻死。\n夫唯无以生为者，是贤于贵生。",
        "第七十六章\n人之生也柔弱，其死也坚强。\n草木之生也柔脆，其死也枯槁。\n故坚强者死之徒，柔弱者生之徒。\n是以兵强则灭，木强则折。\n强大处下，柔弱处上。",
        "第七十七章\n天之道，其犹张弓欤。\n高者抑之，下者举之﹔\n有余者损之，不足者补之。\n天之道，损有余而补不足。\n人之道，则不然，损不足以奉有余。\n孰能有余以奉天下，唯有道者。\n是以圣人为而不恃，功成而不处，其不欲见贤。",
        "第七十八章\n天下莫柔弱于水，而攻坚强者莫之能胜，以其无以易之。\n弱之胜强，柔之胜刚，\n天下莫不知，莫能行。\n是以圣人云：\n「受国之垢，是谓社稷主﹔\n受国不祥，是为天下王。」\n正言若反。\n老子:「「道德經」」:",
        "第七十九章\n和大怨，必有余怨﹔\n报怨以德，安可以为善。\n是以圣人执左契，而不责于人。\n有德司契，无德司彻。\n天道无亲，常与善人。",
        "第八十章\n小国寡民。\n使有什伯之器而不用﹔\n使民重死而不远徙。\n虽有舟舆，无所乘之，\n虽有甲兵，无所陈之。\n使民复结绳而用之。\n甘其食，美其服，安其居，乐其俗。\n邻国相望，鸡犬之声相闻，\n民至老死，不相往来。",
        "第八十一章\n信言不美，美言不信。\n善者不辩，辩者不善。\n知者不博，博者不知。\n圣人不积，既以为人己愈有，\n既以与人己愈多。\n天之道，利而不害﹔\n圣人之道，为而不争。"
    ]
}